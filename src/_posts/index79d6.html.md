Archivi tag: Dipartimento {#archivi-tag-dipartimento .archive-title}
=========================

[Progetto CNR Dipartimento Beni Culturali 2004](index22b3.html?p=842) {#progetto-cnr-dipartimento-beni-culturali-2004 .entry-title}
===============

**Progetto CNR Dipartimento Beni Culturali 2004.**\
L'Italia non può perdere l'occasione di essere leader nella conoscenza, conservazione, valorizzazione e gestione del Patrimonio Culturale. Un processo attento di valorizzazione di un contesto territoriale o di un singolo manufatto deve partire da un'adeguata attività di conoscenza, essere in grado di attuare la migliore strategia conservativa, prevedere una fruizione sostenibile e una gestione economica adeguata. Questo processo articolato necessita di predisporre, talvolta affinare, strumenti operativi molto avanzati e una cooperazione multidisciplinare efficace.\
Ad oggi la ricerca in questo settore soffre di alcune criticità peculiari che sono dovute essenzialmente alla frammentazione dei ricercatori proveniente da ambiti disciplinari diversissimi, al dialogo inadeguato tra scienziati, umanisti, storici dell'arte, archeologi, ecc., tra ricercatori ed Enti preposti alla tutela; inoltre l'interlocutore economico è un vastissimo panorama di microimprese assolutamente non adeguate a recepire o promuovere progetti di R&S. \
Lo sviluppo di progetti coordinati, alcuni di vasto respiro come per esempio il Progetto Finalizzato "Beni Culturali" del CNR, e le collaborazioni da essi scaturite, hanno permesso di far nascere e crescere una rete interdisciplinare che deve essere rafforzata e sostenuta. Questa rete vede oggi coinvolta la collettività scientifica, tecnologica ed umanistica operante nel settore (in primis CNR, INSTM, INFM, ENEA, IGV,Istituti Centrali del Ministero Beni e Attività Culturali, Ministero dell'Istruzione, Università, Ricerca). \
L'obiettivo fondamentale del Dipartimento è realizzare un coordinamento più compiuto e duraturo delle attività di ricerca del settore e dei grandi progetti rivolto ad insiemi organici di manufatti o di singoli manufatti di rilevanza elevata, in modo da favorire lo sviluppo di progetti di ampio respiro e di massa critica adeguata a competere a livello internazionale.\
I quattro ambiti di ricerca individuati dalla precedente commissione: conoscenza; conservazione; fruizione; gestione economica e i relativi campi di ricerca innovativa segnalati, sono stati confrontati e commisurati con l'offerta i ricerca espressa dagli Istituti CNR. Questa operazione, che deve essere considerata preliminare, è stata riassunta in apposite tabelle. Il quarto ambito -- Gestione economica -- seppure critico per un presidio completo del "ciclo di vita" del bene culturale è sostanzialmente non coperto dal CNR. Andranno pertanto previste alleanze strategiche con altre istituzioni per colmare tale gap di competenze e integrare questo ambito di ricerca con gli altri tre.\
Andrà ora approfondita ed esplicitata, in modo più preciso e puntuale, anche in termini di risorse economiche ed umane, con il confronto già previsto con i direttori e i Comitati di Istituto coinvolti o interessati a questo Dipartimento. In questo panorama sembra opportuno prevedere la creazione di una "struttura dipartimentale a rete" , molto aperta e flessibile, che sappia per ogni iniziativa scientifica o singolo problema posto, coinvolgere le competenze più adeguate e preparate, i laboratori e le strumentazioni più idonee per consolidare quella "rete di eccellenza" della quale si sono già gettate solide fondamenta e soprattutto attirare gli interessi e consenso degli utenti (in primis il Ministero Beni e Attività culturali e le strutture di tutela e valorizzazione presenti sul territorio). Una delle priorità principali di tali dipartimento sarà dare il suo contributo per l'approvazione di una specifica azione chiave del 7° Programma Quadro dell'UE relativa all'applicazione delle tecnologie al Patrimonio culturale che riporti le risorse finanziarie disponibili per quest'area almeno ai livelli del 5° Programma Quadro.

[Leggi Progetto CNR Dipartimento Beni Culturali 2004 \>\>\>\>\>\>\>\>](wp-content/uploads/2017/03/Progetto-CNR-Dipartimento-Beni-Culturali-2004.pdf)

[Chat del 18 marzo 2017](index22b3.html?p=842 "Permalink a Progetto CNR Dipartimento Beni Culturali 2004")[Progetti](index0b40.html?cat=9)[Bei Culturali](index4dc5.html?tag=bei-culturali), [CNR](index47bd.html?tag=cnr), [Dipartimento](index79d6.html?tag=dipartimento)[angelo](indexcd64.html?author=1 "Vedi tutti gli articoli di angelo"){.url .fn .n}

[Progetto CNR Dipartimento Beni Culturali 2003](index89f6.html?p=831) {#progetto-cnr-dipartimento-beni-culturali-2003 .entry-title}
===============

**Progetto CNR Dipartimento Beni Culturali 2003.**\
Sulla base delle competenze esistenti nel CNR in questa macro area di ricerca scientifica e tecnologica è possibile individuare per questo Dipartimento i seguenti due obiettivi scientifici primari: 1 -- Ricerca e studio con metodi scientifici della lingua, del pensiero e della storia e relative applicazioni tecnologiche riguardanti i beni culturali immateriali.\
2 -- Conoscenza, interpretazione, intervento, valorizzazione e fruizione riguardanti i beni culturali materiali.\
1 -- Ricerca, studio con metodi scientifici della lingua, del pensiero e della storia e relative applicazioni tecnologiche riguardanti i beni culturali immateriali. In questo campo di per sé vasto, esistono compiti specifici che l'Università o non assolve o non può assolvere o non assolverebbe con la stessa efficacia, in quanto richiedono strutture fisse dedicate piuttosto che libere aggregazioni temporanee di studiosi (senza per questo escluderle). Di questi compiti, cui fanno fronte gli attuali istituti umanistici del CNR, fanno parte le icerche linguistiche storiche ed applicativo-tecnologiche (lessicografia, letterature, trattamento automatico della lingua e relative applicazioni), l'elaborazione di grandi strumenti di conoscenza della storia del pensiero (in particolare edizioni, lessici, repertori, corpora), l'avanzamento e la promozione della tradizione italiana degli studi storico-archeologici in campo etrusco-italico, fenicio-punico, egeo e vicino orientale, e degli studi storici moderni e contemporanei. Caratteristica di questo insieme di attività è che esso si pone come risultato un avanzamento della cultura che è di per sé un obiettivo rilevante per la comunità, e che produce anche, in vario grado a seconda degli istituti, possibilità di autofinanziamento e di ritorno economico.\
2 -- Conoscenza, intervento, valorizzazione e fruizione riguardanti i beni culturali materiali.\
Il secondo obiettivo riguarda la conoscenza e caratterizzazione del patrimonio per poterne individuare la presenza, il significato ed identificare scientificamente tutte le caratteristiche, anche al fine di un suo corretto inquadramento storico, valutazione e catalogazione. Inoltre si intende studiare le metodologie di intervento per assicurarne l'integrità e la conservazione e valutare scientificamente cause e meccanismi di degrado, identificare e sviluppare metodi di intervento per la sua conservazione e restauro e provvedere, con tali interventi, alla sua integrità.\
Infine si intende valorizzare l'insieme di questo patrimonio culturale ai fini di una sua maggiore fruizione agendo nel presente per collegare il passato con il futuro. Integrazione fra questi due obiettivi primari e centralità della domanda storica sono i cardini su cui si propone voglia operare questo Dipartimento.

[Leggi Progetto CNR Dipartimento Beni Culturali 2003 \>\>\>\>\>\>\>\>](wp-content/uploads/2017/03/Progetto-CNR-Dipartimento-Beni-Culturali-2003.pdf)

[Chat del 18 marzo 2017](index89f6.html?p=831 "Permalink a Progetto CNR Dipartimento Beni Culturali 2003")[Progetti](index0b40.html?cat=9)[Beni Culturali](index883e.html?tag=beni-culturali), [CNR](index47bd.html?tag=cnr), [Dipartimento](index79d6.html?tag=dipartimento)[angelo](indexcd64.html?author=1 "Vedi tutti gli articoli di angelo"){.url .fn .n}

